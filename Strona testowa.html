<!DOCTYPE html>
<html>
    <head>
        <title>Warhammer Fantasy</title>
        <link rel="stylesheet" type="text/css" href="style.css">
    </head>
    <body>
        <div class="container">
            <meta charset="UTF-8">
            <h1>Warhammer Fantasy</h1>
            <h2>Opowiadanie</h2>
            <p>Stopy pracowały mu jak u doświadczonej tancerki. Przeskakiwał z jednego pola w drugie, odbijając raz za razem grad opadających na niego ciosów. Słońce prażyło niemiłosiernie jego ciało, po którym spływały strugi potu. Kilka sińców zaczęło kwitnąć w miejscach, w których nie udało mu się sparować uderzenia. Jego klatka piersiowa szybko unosiła się i opadała w rytm tego niezwykłego widowiska.

                "Nieźle ci poszło młodzieńcze, a teraz możesz już zdjąć te opaskę oczu." - spokojnym głosem oświadczył mistrz szkoły. - " Na dzisiaj to wszystko."
                
                Chociaż było to wiele lat temu to Lorenzowi tamten dzień wydawał się jakby był wczoraj. Chłodne powietrze nocy zbudziło go ze snu. Rozejrzał się szybko po miejscu, w którym się znajdował. Czy właśnie przyszło mu stanąć oko w oko z Morrem? Czy noc jego życia nadeszła? Wstał z posłania i podszedł do okna, by wpuścić więcej księżycowego światła. Srebrna tarcza Mannslieba wydawała się większa, niż kiedy ostatni raz ją oglądał. Popatrzył na opatrunki, jakie mu założono na rany. Wyglądało to na iście profesjonalną robotę. Ból w ramieniu był stłumiony, aczkolwiek wciąż odczuwalny. W powietrzu unosił się delikatny zapach ziół i balsamów, jakie leżały na półkach. Gdy rozglądał się po pomieszczeniu, zauważył, iż na drugim łóżku również leży ktoś, kto tutaj trafił. Miał jedną rękę oraz głowę całkowicie obandażowaną, z pozostawionymi tylko otworami na usta, oczy i nos. Nie wiedział, jaki los spotkał nieszczęśnika i nawet nie chciał wiedzieć. Nie pamiętał, jak się tutaj znalazł, nie wie nawet do końca, gdzie jest, jednakże nie może być to wrogo nastawione miejsce, skoro zajęli się zarówno nim, jak i tym nieszczęśnikiem.
                
                Delikatnie uchylił drzwi i wyszedł z komnaty. Obraz jaki zastał, od razu uświadomił mu, gdzie trafił. Była to kapliczka Shallyi, o której wspominał mu Johan. Chociaż ubrany był tylko w biały fartuch, świętość miejsca, jaką odczuwał, wywołała w nim skruchę. Nie wiedział, dlaczego w jego oczach pojawiły się łzy, gdy myśli zbiegły się wokół tych wszystkich ludzi, jacy musieli zginąć przez walkę z monstrum. Był przecież dorosłym mężczyzną, a takowym nie przystoją zachowania godne małych dziewczynek! Presja jednak nie ustępowała, czuł, jakby te wszystkie ofiary stały za jego plecami i patrzyły się na niego, jednakże nie było w tym spojrzeniu wrogości czy nienawiści. Raczej smutek, ból, rozpacz. Stłamszony własnymi emocjami klęknął przed niewielkim pomnikiem Białej Gołębicy.
                
                Z głębi rozważań i modlitwy wyrwała go kapłanka, która jak każdego dnia przyszła wcześniej, by przygotować kapliczkę na nadejście słońca i nowego dnia. Planowała też zajrzeć do rannych gości, jednakże nie sądziła, że zastanie jednego z nich modlącego się, gdy jeszcze noc otulała całunem świat.
                
                "Jakże się czujesz młodzieńcze?"
                
                Lorenzo podskoczył jak oparzony. Zaduma, w jaką wpadł, odcięła go absolutnie od bodźców. Zerwał się na równe nogi gotowy niczym lew do ataku. Jego bojowy nastrój ustąpił, dopiero gdy uświadomił sobie, że widzi przed sobą jedną z kapłanek pani Miłosierdzia, a nie przeciwnika. Oddech ulgi zmieszał się z rumieńcem.
                
                "Fartuch i bandaże to z pewnością nie jest odzienie dla mężczyzny, w którym odbywa modły. Czy twe rany dalej krwawią? Czy odczuwasz ból? Jestem tu, aby pomóc ci go przezwyciężyć."
                
                Nawet nie wiedział, kiedy kapłanka zmieniła jego opatrunki, podała mu skromne śniadanie i naszykowała miskę ze świeżą wodą. Spokój, jaki od niej bił był tak niesamowity, że spłynął na niego niczym pierwsze promienie słońca. Postanowił przywitać ten rześki poranek niewielkim spacerem. Słońce i świeże powietrze dobrze mu zrobią.
                
                Ulrich rozpoczął swoją wartę zgodnie z ustalonym przez Dietera porządkiem. Kapliczka nie kapliczka, ale zwierzoludzie i bandyci nawet świętości nie uszanują. Było jeszcze ciemno, gdy się zmieniali, ale nie przeszkadzało to najemnikowi w niczym. Księżyc tej nocy był w pełni i było dość światła, by nabić fajkę i spokojnie oczekiwać poranka.
                
                Verner szykował swoich ludzi do zasadzki. Zebrał dziesięciu najsprytniejszych chłopaków z całej bandy i rozrysował im plan działania. Ośmiu miało uderzyć od frontu, z czego czterech miało ruszyć na najemników a pozostała czwórka ruszyć na kapliczkę. Dwóch miało zakraść się do kapliczki od tyłu i przechwycić kapłanki na zakładników, gdyby pozostali stawiali opór. Mieli przewagę liczebną oraz element zaskoczenia. Co mogło pójść nie tak?
                
                Lorenzo otworzył drzwi do kaplicy, wychodząc na zewnątrz, witając z uśmiechem pierwsze promienie słońca. Na ławie obok drzwi spał związany Johan. Kilka metrów dalej leżały koce i plecaki, najwyraźniej ktoś musiał tutaj nocować.
                
                Gdy zmrużył oczy przyglądając się owemu miejscu uważnie dostrzegł właścicieli owego obozowiska. Siedzieli przyczajeni za jednym z krzaków z bronią w pogotowiu ale nie była to zasadzka skierowana na kapliczkę. Raczej wyglądali jakby obawiali się kogoś kto mógłby ją zaatakować.
                
                Chwilę później młodzieniec zrozumiał, w czym rzecz. Strzała świsnęła mu obok ucha i zadudniła, wbijając się w drewno drzwi. On sam szybki susem wskoczył do budynku, wracając się po swój rapier. Na zewnątrz dało się słyszeć pierwsze bojowe okrzyki.
                
                Łowcy nagród rzucili się na tropicieli Vernera jak wilki na zdobycz. Chociaż to oni mieli być ofiarą, to jednak niełatwo było uśpić czujność Ulricha, który podczas swej warty wyczuł, co się święci. Przeciwnicy mieli przewagę liczebną, ale nie było to nic, z czym nie poradziłyby sobie pistolety Dietera. A przynajmniej mogłyby sobie poradzić, gdyby odłożył paczkę z prochem w suche miejsce. Cała czwórka pistoletów tylko zasyczała. Dieter z wściekłości cisnął ostatnim na ziemię, wyciągnął rapier i skoczył an pomoc Ulrichowi, którego opadło 4 bandytów, próbujących powalić chwata.
                
                Lorenzo pochwycił sprzęt i gdy tylko dobył rapiera, usłyszał krzyki i piski z sąsiadującej komnaty. Niewiele myśląc w przypływie złości i adrenaliny wskoczył do niej, wywarzając drzwi. W środku dwie kapłanki szarpały się z dwoma napastnikami rosłymi niczym byki. Ich parszywe uśmiechy nie wskazywały na dobre intencje. Jednym susem Lorenzo doskoczył do pierwszego z nich. Kapłanka wykorzystując konsternację napastnika, ugryzła go w rękę. Zaskoczony bandyta puścił niewiastę, krzycząc i podnosząc nad głowę miecz. To był jego błąd. Rapier gładko i z delikatnym chrzęstem przebił mu się przez szyję. Drugi bandyta widząc, co się dzieje, planował dać nura przez boczne drzwi, jednakże i tam śmierć go dopadła z rąk młodego szermierza. Upewniwszy się, że kapłankom nic nie jest, wyskoczył na zewnątrz w poszukiwaniu kolejnych przeciwników.
                
                Ulrich i Dieter walczyli ramię w ramię, dzielnie stawiając opór napastnikom. Jednakże ośmiu do dwóch było stanowi niekorzystnym stosunkiem. Co prawda bywali w gorszych opałach jednakże taka walka to zawsze taniec ze śmiercią. Dieter uśmiechnął się parszywie, gdy wraz z tą myślą odciął rękę jednemu z bandytów.
                
                Lorenzo ruszył biegiem w kierunku, z którego dochodziły odgłosy walki. Szybko oszacował ilość przeciwników, a także kto w tym starciu jest potencjalnie wrogiem a kto sojusznikiem. Niczym w szale rzucił się w wir walki jak wiele lat temu na estalijskiej arenie. Przeskakując pomiędzy jednym a drugim bandytą, odbierał im życie, jakby ścinał róże w królewskich ogrodach.
                
                Verner nie wierzył w to, co widzi. Był zbyt blisko by zaalarmować pozostałych i zbyt daleko, aby zwołać ich machnięciem ręki. To starcie było dla niego przegrane, a on stracił najlepszych ludzi. Klnąc pod nosem, wycofał się, póki go nie wypatrzono.
                
                Powoli zbliżamy się do końca tej historii. Chciałabym w tym miejscu zapytać się Was, którzy bohaterowie pozostaną w Waszej pamięci?</p>
            <h2>Opowiadanie drugie</h2>
            <p>"Co masz na myśli, mówiąc, że TO zniszczyło całe miasteczko?!"

                Wieści, jakie przyniósł Verner i jego banda nie spodobały się zleceniodawcy. Thomas, purpurowy ze złości, przemierzał szybkim krokiem pokój, bawiąc się sztyletem w jednej z dłoni. Bogato zdobiona rękojeść raz po raz odbijała promienie słońca wprost w oczy zgromadzonych bandytów.
                
                "Nie dość, że drań mnie oszukał, że żonę mi zabił, to jeszcze szubrawiec ukradł i okaleczył mojego potomka!" - ton głosu szlachcica skoczył o kilka oktaw w górę, wwiercając się nieprzyjemnie w uszy.
                
                "Z całym szacunkiem Panie, ten... stwór w żadnej mierze nie mógłby uchodzić za człowieka." - wychylił się jeden ze zgromadzonych i natychmiast pożałował, że otworzył usta. Jego twarz dokonała szybkiej inspekcji pokoju ruchem obrotowym zaraz po otrzymaniu potężnego uderzenia, wyprowadzonego przez Thomasa.
                
                "To wina tego medyka! On na tym eksperymentował! To on zamienił go w to... to coś!"
                
                Oczywiście von Baugman doskonale wiedział, jaki miał być efekt rytuału, którego odprawienie przerwano mu pół roku temu. Poczwara miała osiągnąć znacznie bardziej imponujące rozmiary. Jej pazury miały rozrywać jeźdźca wraz z koniem. Taki potencjał zmarnowany przez jego nieostrożność. Ileż on się musiał tłumaczyć swoim przełożonym. Jak wielu jego braci musi się teraz ukrywać gdzieś po lasach i jaskiniach. Wiedział jednak, że przyjdzie dzień, gdy na nowo zagrożą Miastu Białego Wilka i żadni bogowie nie ochronią wtedy swych wyznawców. Oni zaś, jego kult, jego towarzysze, będą panami w tej części Imperium!
                
                Rozmyślania o chwale, rozlewie krwi i zmianie opętały jego umysł, jego ciało zaczęło się uspakajać. Przez chwilę nawet się uśmiechnął na myśl o pożarach ogarniających Middenheim.
                
                Należało grać przed najemnikami tego skrzywdzonego. Tak długo, jak się nie domyślają, z kim mają do czynienia, tak są, jak owieczki. Owieczki, które w swoim czasie pójdą na rzeź.
                
                " Znajdźcie go! Ten szarlatan musi zostać ukarany, za moją żonę! Za moje dziecko! Za wszystko, co mi uczynił!"
                
                Teatralnym gestem rzucił sztyletem w ścianę. Przeciął on powietrze niczym strzała, śpiewnie rozbrzmiewając metalicznym dźwiękiem, gdy wbił się w drewno. Było coś hipnotyzującego w tej krótkiej melodii. Łzy spłynęły mu po twarzy niczym w prawdziwym dramacie. Część zgromadzonych patrzyła na niego z otwartymi ustami oraz mieszaniną współczucia i strachu wypisaną na twarzy. Część po prostu spuściła wzrok, odkrywając na nowo folklor swoich butów. Tylko Verner stał prosto, nie zdradzając swoich uczuć.
                
                "Zatem ruszamy natychmiast mój Panie, niech sprawiedliwości stanie się zadość!"
                
                Nie zwlekając, ruszyli czym prędzej na spotkanie ze swymi tropicielami. Teoretycznie po medyku nie zostało ani śladu w samej miejscowości (złośliwi mieszkańcy powtarzali tylko, że pewnie staruch zdechł w płomieniach). Jednakże Verner wiedział, że nie można ot tak zniknąć i miał nadzieję, że jego łowcy wywiążą się ze swojego zadania, dostarczając mu "zwierzynę" jak na talerzu.
                
                --------------------------
                
                "Ja-jakiego kultu? Ja nic nie wiem! Jestem niewinny!" - trzęsąc się niczym osika na wietrze, Johan próbował oddalić od siebie widmo nagłej śmierci.
                
                Nastała niezręczna cisza, w której delikatny szum drzew zdawał się wichrem pośród gór. Pistolet w rękach Dietera ani drgnął, a na jego metalową lufę spadło kilka kropli potu. Medyk przybrał niewinny i przerażony wyraz twarzy, jaki tylko był w stanie. Klatka piersiowa unosiła się i opadała w szaleńczym tempie.
                
                "Panie kochany! Dobrodzieju! Nie strzelaj, ja odpowiem na twoje pytania, ale na litość Sigmara, nie wiem nic, o jakim kulcie prawisz! Jakże miałbym siedzieć u wrót Shallyi, gdyby mnie jakieś spaczenie dopadło!" - Johanowi łzy zaczęły napływać do oczu. Nie tak to miało wyglądać! Jak on usilnie pragnie wydostać się z tego Imperium, pełnego ludzi szalonych i zawadiaków. On nie chce umierać!
                
                "Zatem powiedz mi... powiedz mi wszystko, co wiesz."
                
                Lorenzo i spółka wracają do Was w tym nowym roku! Chociaż ostatnimi czasy nasz Estalijczyk głównie zbiera baty to będzie miał on jeszcze swoje pięć minut w tej przygodzie. Co z kolei stanie się z Johanem? Czy Dieter uwierzy mu, że nasz medyk z kultem ma tylko na pieńku? Kto będzie pierwszy: tropiciele czy kapłanka stawiająca naszych wojaków na nogi?</p>
        </div>
    </body>
</html>